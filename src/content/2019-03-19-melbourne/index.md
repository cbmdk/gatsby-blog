---
title: Melbourne
slug: melbourne
date: 2019-03-19T11:27:20.000Z
date_updated: 2019-03-19T11:27:20.000Z
tags: 
    - Australien
---

Vi landede kl 7, efter en fin 380'er flyvetur med stopover i Singapore, landede vi under noget koldere himmelstrøg end vi lige havde forudset. For 2 dage siden havde vi sendt vores varme tøj med Michael og Mette til Danmark i håbet og forventningen om at vi ikke skulle bruge det igen. Så lander vi i "varme" Australien i 12 grader! Det var koldt. Heldigvis var kl 7 om morgenen så der var mulighed for at det kunne blive varmere op ad dagen. Og det gjorde det heldigvis. :)

Vi havde lejet en Airbnb lejlighed i St. Kilda lidt uden for Melbourne. Et mildest talt fantastisk sted. Vi ankom til lejligheden kl ca 9 uden alt for meget søvn. Vi sendte Malene afsted mod et supermarked mens vi andre prøvede at holde os vågne. Men den første der gik kold var lille Kirstine, lige midt i Ipad og med hørebøffer på. Godnat! Så puttede jeg hende ind i vores seng. Johan og jeg prøvede så at holde os vågne og endelig kom Malene hjem. Vi fik noget hurtigt morgenmad og jeg synes det var synd for Kirstine at hun skulle ligge helt alene og puttede derfor ind til hende mens Malene og Johan puttede ind i det andet soveværelse. Fast forward til kl 14 begyndte vi allesammen at vågne. Og den lur havde vist været det eneste rigtige for os. Ungerne fik lidt frugt og så skulle vi ud og se hvad St. Kilda kunne byde på. 
Vi gik ned til den lille by og nød at være tilbage i civilisationen. Jeg gjorde ihvertfald. Nu var det burger joints, rigtige bagere og sublime kaffebarer, der dominerede bybilledet istedet for scootere, bildytten og nudelretter. :) 
![](https://denstorerejse.blob.core.windows.net/assets/images/2019/03/IMG_0001-2.jpg)Guiness Rekordbog til Johan og kaffe til forældrene... Vi er landet i Aussieland
Vi fik shoppet lidt, drukket lidt kaffe og generelt nydt den første dag i Australien. 
Den store dag var oprundet, og Kirstines største ønske blev efter 2 mdr opfyldt. I aften skulle hun have risengrød. Minsandten om man ikke kan købe kanelsukker SAMT Lurpak smør, hernede. Så hele sættet var der! Skålen blev tømt og far og mor hjalp ikke til. Det var 2 glade, dejligt mætte og spændte børn vi puttede den aften. 

![](https://denstorerejse.blob.core.windows.net/assets/images/2019/03/IMG_0036-1.jpg)

![](https://denstorerejse.blob.core.windows.net/assets/images/2019/03/IMG_0037-1.jpg)

Melbourne skulle selvfølgelig også opleves. Så planen var at vi næste morgen/formiddag tog ind og tullede rundt, så lidt streetart og fik en storbys følelse under huden igen. Igen var der en evig jagt på toiletter selvom alles maver på mirakuløs vis var kommet i orden i det øjeblik vi landede i Australien. Men når en 5 årig og i særdeleshed en 3 årig skal. så er der ikke meget tid at spilde. :)
Det var dog stadig noget koldere i Melbourne end vi havde regnet med, så turen blev også lagt om en H&M hvor det blev til en langærmet trøje til mig. 
Derefter fik vi som altid brugt en god dag på at nulle rundt, spise frokost blandt måger, set flot street art, som umiddelbart var lidt mere hyped end hvad det var. Flot var det dog.

![](https://denstorerejse.blob.core.windows.net/assets/images/2019/03/IMG_0005-2.jpg)

![](https://denstorerejse.blob.core.windows.net/assets/images/2019/03/IMG_0024-2.jpg)

![](https://denstorerejse.blob.core.windows.net/assets/images/2019/03/IMG_0006-4.jpg)

![](https://denstorerejse.blob.core.windows.net/assets/images/2019/03/IMG_0028.jpg)

Tror vi sammenlagt fik gået ca 12 km i Melbourne og St. Kilda, virkelig sejt af en lille gut på 5 år.

Når de små var puttet om aftenen gik vi i planlægnings mode om hvad den næste dag skulle bringe, samt hvad der skulle ske og ses på den noget længere bane.
Vores initielle drøm om Australien var at se det store kontinent fra en autocamper. Vi havde brugt en del tid på research hjemmefra, og var kommet frem til at det umiddelbart ikke blev denne gang. Nu forholdt det sig sådan at når man er i Melbourne, er man indlagt til at skulle se Great Ocean Road. Og efter ingen betænkningstid gik vi igang med at søge efter autocampere. No luck. Diverse rejsebureauer i Danmark havde også sagt til os at vi skulle bestille i god tid. SALGSGAS, havde vi tænkt!!!!!... Men nej... Til sidst fandt vi et sted der på nettet der kunne finde en autocamper for os hos alle de store selskaber, og efter et par mislykkede forsøg hvor autocamperen var blevet booked for næsen af os. Havde vi nu endelig en på hånden. Virkelig fedt.... og virkelig, virkelig skræmmende. For for det første kører de i den forkerte side af vejen, og for det andet skal man samtidig manøvrere en 7 meter lang og 3.5m høj slæde rundt, samtidig med at der skal parkeres, købes ind osv i den. Puha. Men nu var den booked. Det vender vi tilbage til senere....
Samtidig med alt dette blev næste dag planlagt. Vi skulle ud og cykle. Det var blevet godt vejr igen i Melbourne, dog knap så varmt, men 24 grader er vel også ok. 
Vi fik smurt ungerne ind i solcreme og fik lejet cykler... Johan på en lille mountain bike og Malene og jeg på to ganske fine cykler. Og så kunne vi ellers trille derud af. 
Johan var pavestolt over at skulle køre på vejene og afsted gik det. Dog fik den lille stolte dreng lidt for meget fart på da han skulle overhale mig, og havde ikke fuld kontrol over bremsen. Det næste vi hørte var et klonk, jeg kørte bag Johan og så ham sidde på køleren af en parkeret bil, som man faktisk kun ser det i tegnefilm. Helt splattet ud. Jeg var færdig af grin, men kunne selvfølgelig ikke grine da jeg blev nødt til at få styr på om han havde slået sig eller der var sket noget. Heldigvis fik han kun en mavepuster... og vi andre fik en god historie til han konfirmation :)

![](https://denstorerejse.blob.core.windows.net/assets/images/2019/03/IMG_0007-3.jpg)

![](https://denstorerejse.blob.core.windows.net/assets/images/2019/03/IMG_0008-3.jpg)

![](https://denstorerejse.blob.core.windows.net/assets/images/2019/03/IMG_0019-2.jpg)

Vi fik ham på cyklen igen og så var det en noget mere afdæmpet Johan der cyklede de næste par minutter. Der er virkelig godt cykelforhold hernede, så vi satte os for at cykle mod Brighton, hvor der skulle være en masse badehuse i forskellig udsmykning, en tur på knap 7 km. Høj sol, højt humør, legepladser på vejen derned. Mentos for at holde blodsukkeret i kog hos ungerne og os, og pludselig i Johans iver, ryger hans fordæk ned i gruset og BANG, igen som det ellers kun ses og høres i en tegnefilm, lå han direkte i asfalten. Denne gang var det noget slemmere end en mavepuster. Det hele blev afbrudt af 2 jægerfly og en stor b52 bombefly der kommer direkte ind over vores hoveder, så langt nede at vi kunne se piloterne. Vi stod og gloede på dem, og Johan glemte helt hvad der var sket. Den mest perfekte aflednings manøvre var sket. 
Oppe på cyklen igen fik vi cyklet til Brighton, set badehusene spist en is for derefter at køre hjem igen. 

![](https://denstorerejse.blob.core.windows.net/assets/images/2019/03/IMG_0010-3.jpg)

![](https://denstorerejse.blob.core.windows.net/assets/images/2019/03/IMG_0012-3.jpg)

![](https://denstorerejse.blob.core.windows.net/assets/images/2019/03/IMG_0013-4.jpg)

![](https://denstorerejse.blob.core.windows.net/assets/images/2019/03/IMG_0014-2.jpg)

![](https://denstorerejse.blob.core.windows.net/assets/images/2019/03/IMG_0015-3.jpg)

![](https://denstorerejse.blob.core.windows.net/assets/images/2019/03/IMG_0016-2.jpg)

![](https://denstorerejse.blob.core.windows.net/assets/images/2019/03/IMG_0017-1.jpg)

![](https://denstorerejse.blob.core.windows.net/assets/images/2019/03/IMG_0018-2.jpg)

Når man er 3 år lige har leget i sandet, spist en is og så bliver sat bag på en cykel, går der ikke længe før man bliver lullet i søvn. Så Kirstine sov hele vejen hjem. Men cykelturen var en fed oplevelse og Johan nød det i fulde drag, og vi gjorde det samme.

![](https://denstorerejse.blob.core.windows.net/assets/images/2019/03/IMG_0019-3.jpg)

![](https://denstorerejse.blob.core.windows.net/assets/images/2019/03/IMG_0020-2.jpg)

![](https://denstorerejse.blob.core.windows.net/assets/images/2019/03/IMG_0021-1.jpg)

![](https://denstorerejse.blob.core.windows.net/assets/images/2019/03/IMG_0023-2.jpg)

På vores sidste hele dag, tog vi ind til Melbourne. Der blev kørt med den gratis sporvogn rundt, og stod af for at gå ned på det "lokale" marked. Et marked der fik tankerne til at gå tilbage til Asiens virvar af kopivarer osv. Højdepunktet her var donuts, som er mere den gode danske berliner, end en amerikansk donut. Jeg fik også introduceret Johan til en leg jeg altid havde med min far når vi spiste berlinere. "Hvem kan spise en berliner uden at slikke sig om munden". Jeg tabte! 
Vi gik op i Fitzroy, som skulle være et super hipt og fedt sted. Oh yes, her drømte vi os ind på diverse café'er for at drikke øl, vin, kaffe, spise tapas. Eller hvad vi nu kom forbi. Her kunne vi godt have brugt mere tid. Men ungerne synes at efter et par dage med et heftigt program, var det på tide at komme hjem. Mens vi gik faldt Kirstine i søvn hos Christian, så hun blev båret, på sporvognen, mens vi stod i sporvognen, og til vi ramte downtown, omkring City Hall. Herefter tog vi hjemad og slappede af. For vi havde et lille program for aftenen også. Selvfølgelig.

![](https://denstorerejse.blob.core.windows.net/assets/images/2019/03/IMG_0026-1.jpg)

![](https://denstorerejse.blob.core.windows.net/assets/images/2019/03/IMG_0027-1.jpg)

![](https://denstorerejse.blob.core.windows.net/assets/images/2019/03/IMG_0029.jpg)

![](https://denstorerejse.blob.core.windows.net/assets/images/2019/03/IMG_0030-1.jpg)

I St. Kilda er der en pingvin koloni. Vi boede ikke særlig langt væk fra denne og det var aftenens program. De kommer ind lige efter solen er gået ned (ca kl 20) og derefter tuller de lidt rundt. Vi stod nede på molen kl 19.30 og fik nogle gode pladser, for der kom rigtig mange mennesker. Og da solen var gået ned og det var blevet lidt dunkelt begyndte de små pingviner at komme hjem fra dagens fangst. 
Så fedt at have de små med ude og vise dem den type natur, selvom det blev ret sent inden vi kom hjem. Men de fik set ægte levende pingviner og det var det hele værd og et meget autentisk setup.
![](https://denstorerejse.blob.core.windows.net/assets/images/2019/03/IMG_0031-1.jpg)En knap så morgenfrisk pingvin på en af Malenes morgen løbeture

![](https://denstorerejse.blob.core.windows.net/assets/images/2019/03/IMG_0032.jpg)

Det var blevet tid til at forlade Melbourne og St. Kilda og nu stod det næste store eventyr foran os. Great Ocean Road og Grampians National Park i en autocamper.
![](https://denstorerejse.blob.core.windows.net/assets/images/2019/03/IMG_0044.jpg)
